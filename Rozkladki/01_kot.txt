- Tato, dlaczego założyłeś te dziwne okulary i kapelusz? – Beta zdziwiona spojrzała na stwora, który siedział na brzegu jej łóżka. Owinięty w szaro niebieskie prześcieradło, z wielkimi papierowymi okularami i olbrzymim czerwonym kapeluszem mógłby wystraszyć kogoś, kto zobaczyłby go w środku nocy.

- Nie jestem waszym tatą, jestem niepewnym kotem – stwór odpowiedział niskim głosem. - A przybyłem tutaj, aby pomóc Wam znaleźć odpowiedź, na pytania, które nie dają Wam spać. – dokończył zagadkowy stwór.
-	Czy jutro będziemy jeść truskawki? – z drugiego łózka dobiegło pytanie i chichot Bita. Chłopiec uwielbiał truskawki.
-	Raczej tak, wydaje mi się, że będziecie jeść truskawki, tak na 92 procent.
-	A czy te truskawki będą ze śmietaną? – Bit nie poddawał się, pragnąć ustalić czy warto kłaść się spać w nadziei na lepsze jutro.
-	Tak, coś mi mówi że na 85% te truskawki będą ze śmietaną. – figlarnie odpowiedział niepewny kot.
-	Beta zebrała w sobie całą odwagę i zadała pytanie – Kocie, a kiedy mi wypadnie pierwszy mleczny ząb?
-	To jest pytanie! Jeszcze dzisiaj w nocy sama znajdziesz na nie odpowiedź.



Beta i Bit znaleźli się w lesie. Ale nie był to zwykły las. Drzewa wyglądały tak jakby rosły z góry w dół. Ich pnie sterczały pionowo ale na górze były przystrojone korzeniami. A im niżej tym więcej rozgałęzień i wyrastających na każdą stroną gałęzi. Przy samej ziemi, równiutko z gałęzi wyrastały liście.
Kora drzew była bardzo cienka a pod korą pulsowały jakieś jasne światełka. W dodatku każde drzewo było inne. Niektóre większe, niektóre mniejsze, jedne miały wiele gałęzi inne tylko kilka. Na końcu każdej gałęzi sterczały sobie pojedyncze liście.






— Ale to dziwny las — szepnął Bit,
— To las losowy — powiedział Niepewny Kot mrużąc oczy - a losowe lasy właśnie tak wyglądają. 
— Te drzewa dziwnie rosną — zauważył Bit — A skoro mają korzenie skierowane do góry to skąd biorą wodę?
— Drzewa w losowych lasach odżywają się danymi, a dane znajdują się w chmurach. Im wyżej tym bliżej chmur, nic więc dziwnego, że korzenie są u góry. — Niepewny Kot cierpliwie tłumaczył te oczywistości jakby mówił do dziecka. Co nikogo nie dziwiło, ponieważ Bit był dzieckiem.
-- Pierwsze słyszę o chmurach z danymi. I jak one wyglądają? – Beta dołączyła się do pytań.
-- Są zupełnie inne niż zwykłe chmury. – Odpowiedział Niepewny Kot krótko. – Można w nich znaleźć wiele interesujących informacji o przeszłości. Te drzewa wyszukują w tych informacjach reguł, które pozwolą lepiej lub gorzej przewidzieć przyszłość.

— O coś tam się rusza — krzyknęła Beta wskazując w kierunku najbliższego drzewa. — I tam też — wskazała na kolejne drzewo
— Jak będziecie ciszej to zaraz wyjdą. Boją się hałasów — syknął Niepewny Kot
— A co to jest?
— To są rozkładki. Jest ich tutaj całkiem dużo, ale ostatnio zrobiły się nieco strachliwe. Jeżeli będziecie przez chwilę nieruchome to przyjdą się Wam przyjrzeć.

Zastygli więc bezruchu. Jak z pewnością wiecie, zastyganie w bezruchu jest bardzo trudne gdy się jest małym dzieckiem, ponieważ wtedy człowiek ma ochotę biegać i skakać i kucać i turlać się. Ale gdy dzieje się coś bardzo ciekawego a jednocześnie trochę niepokojącego, wtedy nawet najbardziej ruchliwe dziecko zastyga w oczekiwaniu.
