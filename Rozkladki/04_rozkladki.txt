

Po chwili względnej ciszy zewsząd zaczęły wychodzić dziwne stworki. Zaciekawione zaczęły podchodzić do Bety i Bita.

Na krótkich nóżkach zbiegały z pni drzew w dół na ziemię wokół Bety i Bita. Co było dosyć dziwne każdy rozkładek miał na sobie kapelusik, a niektóre rozkładki miały dwa lub trzy kapelusiki.


— Kocie, dlaczego one mają takie dziwne kapelusiki.
— To takie mody. Na każdej modzie jest kapelusik. A jak rozkładek ma dwie mody to ma dwa kapelusiki. Niektóre, wyjątkowo rzadkie, rozkładki mają nawet trzy lub więcej mód!

— A te nóżki, dlaczego niektóre mają nóżki z przodu a inne mają nóżki z tyłu? — zapytała Beta której rozkładki bardzo się spodobały
— Nóżki muszą być po środku rozkładka. Jeżeli rozkładek ma ciężki ogon to i nóżki muszą być bardziej z tyłu by go zrównoważyć. 

—	A dlaczego te rozkładki są takie płaskie? — kontynuował Bit, który pytania typu ,,dlaczego’’ potrafił zadawać godzinami.
—	Bo to są jednowymiarowe rozkładki — odpowiedział Kot, jakby to cokolwiek wyjaśniało, — dwuwymiarowe rozkładki nie są płaskie, ale trudniej je znaleźć. 

—	A tamte rozkładki są bardzo podobne, to chyba jakaś rodzina rozkładków. 

—	Rozkładki jedzą mi z ręki — krzyknęła podekscytowana Beta, gdy któryś rozkładek pochłonął piankę jej ręki.

—	A dlaczego one wszystkie są podobnej wielkości? – Bit wciąż pracował w trybie pytającym.

—	Dlatego, że rozkładki bardzo dbają o swoją masę, każdy rozkładek ma dokładnie tą samą masę. – Niepewny Kot odpowiadał tak, jakby jego słowa miały podwójne lub potrójne znaczenie. I jakby sam nie był pewien które znaczenie jest tym o które mu chodzi.


— Polubiły was. Dobrze się składa, ponieważ potrzebują waszej pomocy!
—	Naszej pomocy? Jak możemy pomóc tym ślicznym rozkładkom? —Beta zaczęła się tulić do dwumodalnego stworka.
