Miałem dzisiaj bardzo poważną rozmowę z Betą. Beta to moja córeczka. Nazywam ją Betą ponieważ interesuje się matematyką a w matematyce często używa się greckiej litery beta.
Musicie wiedzieć, że ta przemiła sześciolatka ma spore zmartwienie. Czeka mianowicie, aż wypadnie jej pierwszy mleczny ząb.
Jej bratu już kilka mleczaków wypadło, koleżankom ze szkoły i koleżankom z podwórka też. Nawet Wiktoria, sąsiadka młodsza o rok od Bety straciła już pierwszego mleczaka.
Beta martwi się tym bardzo, tak jak martwi się każdy z nas gdy uważamy, że coś powinno się wydarzyć ale się nie wydarzyło, lub odwrotnie, nie powinno się wydarzyć ale się wydarzyło.
A co robi Beta gdy się czymś martwi? Oczywiście pyta się rodziców, a dzisiaj właśnie zapytała ,,Tato, kiedy wypadnie mi pierwszy ząb?’’. 

I co ja mam odpowiedzieć?

To naprawdę trudne pytanie. Nikt nie zna dokładnej odpowiedzi. Nie mogę przecież powiedzieć ‘za miesiąc’, ponieważ może wypadnie wcześniej a może później. Nie mogę też odpowiedzieć ‘nie wiem’, bo jednak coś wiem. Wiem, że większość mlecznych zębów wypada przed 7 urodzinami. Ale do 7 urodzin jeszcze bardzo daleko. 
A więc jak mam odpowiedzieć na takie pytanie?

Jak już wspomniałem i ja i Beta lubimy matematykę, więc postanowiłem, że odpowiem jej wszystko co wiem o tym kiedy naprawdę wypadnie jej pierwszy mleczny ząb. Tego nie można jednak zrobić w języku, który na co dzień używają sześciolatki. Muszę więc najpierw nauczyć ją nowego języka, używanego przez matematyków, tak aby w tym nowym języku odpowiedzieć jak najlepiej na jej pytanie. 

Ale jak nauczyć Betę tego nowego języka w krótkim czasie? Najlepiej przez bajkę, którą opowiem Becie i Bitowi do poduszki. To bajka o bardzo interesujących stworkach - rozkładkach. Poznając zwyczaje rozkładków uczymy się nowego języka, który pozwoli odpowiadać na te naprawdę trudne pytania w stylu kiedy wypadnie nam pierwszy mleczny ząb, jak długo będzie żył dziadek czy jak duże będą zbiory truskawek w przyszłym roku.
Co więcej, rozkładki, opisane w tej bajce stworki istnieją naprawdę! Może was to dziwić, ponieważ pewnie nigdy ich nie widzieliście, nie ma ich zdjęć w gazetach ani telewizji, nie żyją w zoo i rzadko pisze się o nich w książkach dla dzieci. Nie każdy może takiego stworka dostrzec. Aby to zrobić trzeba wyczulić swój wzrok na pewne specyficzne detale.
Kto więc może te stworki dostrzec? Najczęściej oglądają je matematycy.
Jeżeli więc po przeczytaniu poniższej bajki, będziecie mieli dodatkowe pytania dotyczące zachowań tych istot, znajdźcie dobrego matematyka i poproście aby opowiedział Wam więcej o rozkładkach.

